# Refleksjonsnotat – TDT4114 Anvendt Programmering
### INNLEDNING
De siste tre månedene har vi jobbet med denne mappevurderingen i anvendt programmering. Vi har vært nødt til å samarbeide tett, kommunisere på en ordentlig måte, og vi har blitt godt kjent med nederlag i form av merge conflicts, feilmeldinger i terminalen og «path not found». Prosjektet gikk ut på å utvikle en applikasjon som henter, analyserer og visualiserer miljødata fra åpne kilder som f.eks. værdata. Dette refleksjonsnotatet drøfter arbeidsprosessen, erfaringer vi har gjort oss og utfordringer vi har møtt på. Vi reflekterer over resultater og hvordan veien videre hadde sett ut.

<br>

### ARBEIDSPROSESS OG SAMARBEID
Vi startet arbeidet med dette prosjektet i starten av mars og vi har jobbet jevnt gjennom hele perioden. Før det ble noe mer intensiv jobbing mot fristen for innlevering. Arbeidet ble fordelt etter hvert som vi jobbet med prosjektet. Når en oppgave var fullført, så vi på hva som var det neste på agendaen. Denne måten å jobbe på gjorde at vi hele tiden var klare over hverandres progresjon og bidro til å opprettholde fremdrift og skape motivasjon i gruppen.
Samarbeidet innad i gruppen har fungert svært godt. Vi etablerte raskt at vi helst skulle sitte sammen fysisk for å jobbe med prosjektet, men vi  har også jobbet individuelt, da dette var nødvendig grunnet påske og liknende. I slike perioder sørget vi for å ha videomøter for å sikre god kommunikasjon. Fysisk samarbeid gjorde at det var lettere å dele erfaringer og kunnskap med hverandre. På denne måten ble det enklere å hjelpe hverandre dersom det skulle oppstå en utfordring.

I senere tid har vi tenkt at det ville vært gunstig med en tydeligere fordeling av roller fra start. Ved å gjøre dette kunne vi unngått overlapp i arbeid og fått en bedre oversikt over alles arbeidsoppgaver. Vi merket at effektiv kommunikasjon og jevnlige statusoppdateringer var verdifullt og noe vi absolutt kommer til å ta med oss inn i fremtidige prosjekter.

<br>

### UTVIKLING OG UTFORDRINGER
Gjennom arbeidet med dette prosjektet har vi lært utrolig mye, og fått betydningsfull innsikt i flere deler av anvendt programmering. Vi fikk praktisk erfaring med å hente data fra åpne API-er, analysere de med Pandas og NumPy, visualisere dette ved hjelp av Matplotlib og Seaborn, og hvordan man bruker Plotly til å lage interaktive grafer. I tillegg til bruk av sentrale verktøy som GitHub, Jupyter Notebook og Visual Studio Code.

Det gikk fint å bruke VSCode da vi allerede har blitt introdusert for dette verktøyet via et tidligere fag, men å bruke Git og GitHub var nytt for alle i gruppa. Vi hadde utfordringer med blant annet branching. Etter tilbakemelding fra studentassistent om at vi skulle merge grenene våre, oppsto det misforståelser og vi merget alt til main og jobbet videre i denne grenen. Kort tid etter snakket vi med medstudenter, og da forsto vi viktigheten av å kun arbeide i feature-branches og holde main ren og stabil for å passe på at det som ligger i main alltid er fungerende og med hensyn til versjonskontroll. Dette poengterer at i et slikt prosjekt lærer man underveis som man jobber med det.
En annen utfordring vi møtte på underveis, var når vi skulle endre mappestrukturen og endre navn på noen av filene våre. Grunnen til at dette skjedde så sent i prosjektet var fordi vi ikke var fullstendig klare over hvordan strukturen skulle se ut da vi startet. Dette løste seg gjennom godt samarbeid og at vi «holdt tunga rett i munn» når vi måtte endre på alle stiene for at programmet fortsatt skulle kjøre som det skulle.

Som nevnt tidligere, er dette en oppgave der man «lærer ved å gjøre». Vi har håndtert disse utfordringene ved å identifisere problemene og startet et sted, for deretter å jobbe videre med det vi kan. Det viktigste har vært at vi har hatt stort fokus på kommunikasjon og å lære og hjelpe hverandre.

<br>

### AVSLUTNING
Gjennom dette prosjektet har vi utviklet oss betydelig både som programmerere og i vår evne til å løse komplekse problemer. Vi er mest fornøyde med hvordan vi klarte å gjennomføre dette prosjektet med en så høy grad av selvstendighet. Når vi først fikk oppgaven, var det utfordrende å vite hvor en skulle starte eller hvordan vi skulle gå frem. Gjennom godt samarbeid klarte vi det likevel. Erfaringene vi sitter igjen med etter dette prosjektet er mange. Noe av det vi tar med oss videre, er at vi har fått utvide den tekniske verktøykassa vår og lært mer om hvordan teori faktisk henger sammen med det vi gjør i virkelige prosjekter. Ikke minst har vi gjennom egen erfaring merket at læring skjer best gjennom utforskning, en åpen dialog og refleksjon over prosess og resultater. 
